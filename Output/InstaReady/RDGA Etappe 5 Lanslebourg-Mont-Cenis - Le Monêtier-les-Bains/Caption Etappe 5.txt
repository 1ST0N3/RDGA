Bekend terrein vandaag! In onze eerste fietsvakantie in 2019 hadden we La Marmotte gefietst. Vandaag kregen we de Col du Télégraphe en Col du Galibier uit die ronde voor onze wielen. Met bagage op de fietsen zou het een ander verhaal worden dan vier jaar geleden.

De eerste 30km daalden we op het gemak af naar de start van de Télégraphe. Zoals in 2019 was de Télégraphe geen hele zware klim, echter een stevige opwarmer voor de Galibier. Traditiegetrouw natuurlijk lunchen in Valloire waarna de lange weg naar de top van de Galibier werd ingezet. 

Alsof het nog niet lang en steil genoeg was, speelden de temperatuur ook een aanzienlijke rol. Normaal heb je een fijn briesje als je fietst, maar met <10km/h voelt 35+ graden toch echt wel warm aan... Maar gelukkig werden we beloond met prachtige uitzichten. Ook was het motivierend om te zien hoe er diezelfde dag een hardloop/hike wedstrijd gaande was over de top en door de vallei terug naar Valloire. Deze mensen hadden het pas echt zwaar. 

Na de top (foto 5) daalden we af naar een prachtige camping op 1600m hoogte, met uitzicht op twee (wegsmeltende) gletsjers. Niet voor niks dat de camping Le Deux Glaciers heette.